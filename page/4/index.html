<!DOCTYPE HTML>
<html>
<head>
  <meta charset="utf-8">
  
  <title>第 4 页 | 藥水河</title>
  
  
  
  <meta name="viewport" content="width=device-width, initial-scale=1, maximum-scale=1">

  
  <meta property="og:site_name" content="藥水河"/>

  
    <meta property="og:image" content=""/>
  

  <link href="/favicon.png" rel="icon">
  <link rel="alternate" href="/atom.xml" title="藥水河" type="application/atom+xml">
  <link rel="stylesheet" href="/css/style.css" media="screen" type="text/css">
  <!--[if lt IE 9]><script src="//html5shiv.googlecode.com/svn/trunk/html5.js"></script><![endif]-->
  

</head>


<body>
  <header id="header" class="inner"><div class="alignleft">
  <h1><a href="/">藥水河</a></h1>
  <h2><a href="/">帶着希羅多德去旅行</a></h2>
</div>
<nav id="main-nav" class="alignright">
  <ul>
    
      <li><a href="/">Home</a></li>
    
      <li><a href="/archives">Archives</a></li>
    
  </ul>
  <div class="clearfix"></div>
</nav>
<div class="clearfix"></div>
</header>
  <div id="content" class="inner">
    <div id="main-col" class="alignleft"><div id="wrapper">
  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-13T14:41:24.000Z"><a href="/2018/07/13/王恭/">2018-07-13</a></time>
      
      
  
    <h1 class="title"><a href="/2018/07/13/王恭/">王恭</a></h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><a id="more"></a>
<p>&emsp;&emsp;王恭字孝伯，光祿大夫蘊子，定皇后之兄也。少有美譽，清操過人，自負才地高華，恆有宰輔之望。與王忱齊名友善，慕劉惔之為人。謝安常曰：「王恭人地可以為將來伯舅。」嘗從其父自會稽至都，忱訪之，見恭所坐六尺簟，忱謂其有餘，因求之。恭輒以送焉，遂坐薦上。忱聞而大驚，恭曰：「吾平生無長物。」其簡率如此。<br>&emsp;&emsp;起家為佐著作郎，歎曰：「仕宦不為宰相，才志何足以騁！」因以疾辭。俄為祕書丞，轉中書郎，未拜，遭父憂。服闋，除吏部郎，歷建威將軍。太元中，代沈嘉為丹楊尹，遷中書令，領太子詹事。<br>&emsp;&emsp;孝武帝以恭后兄，深相欽重。時陳郡袁悅之以傾巧事會稽王道子，恭言之於帝，遂誅之。道子嘗集朝士，置酒於東府，尚書令謝石因醉為委巷之歌，恭正色曰：「居端右之重，集藩王之第，而肆淫聲，欲令群下何所取則！」石深銜之。淮陵內史虞珧子妻裴氏有服食之術，常衣黃衣，狀如天師，道子甚悅之，令與賓客談論，時人皆為降節。恭抗言曰：「未聞宰相之坐有失行婦人。」坐賓莫不反側，道子甚愧之。其後帝將擢時望以為藩屏，乃以恭為都督兗青冀幽并徐州晉陵諸軍事、平北將軍、兗青二州刺史、假節，鎮京口。初，都督以「北」為號者，累有不祥，故桓沖、王坦之、刁彝之徒不受鎮北之號。恭表讓軍號，以超受為辭，而實惡其名，於是改號前將軍。慕容垂入青州，恭遣偏師禦之，失利，降號輔國將軍。<br>&emsp;&emsp;及帝崩，會稽王道子執政，寵昵王國寶，委以機權。恭每正色直言，道子深憚而忿之。及赴山陵，罷朝，歎曰：「榱棟雖新，便有黍離之歎矣。」時國寶從弟緒說國寶，因恭入覲相王，伏兵殺之，國寶不許。而道子亦欲輯和內外，深布腹心於恭，冀除舊惡。恭多不順，每言及時政，輒厲聲色。道子知恭不可和協，王緒之說遂行，於是國難始結。或勸恭因入朝以兵誅國寶，而庾楷黨於國寶，士馬甚盛，恭憚之，不敢發，遂還鎮。臨別，謂道子曰：「主上諒闇，冢宰之任，伊周所難，願大王親萬機，納直言，遠鄭聲，放佞人。」辭色甚厲，故國寶等愈懼。以恭為安北將軍，不拜。乃謀誅國寶，遣使與殷仲堪、桓玄相結，仲堪偽許之。恭得書，大喜，乃抗表京師曰：「後將軍國寶得以姻戚頻登顯列，不能感恩效力，以報時施，而專寵肆威，將危社稷。先帝登遐，夜乃犯閤叩扉，欲矯遺詔。賴皇太后聰明，相王神武，故逆謀不果。又割東宮見兵以為己府，讒疾二昆甚於讎敵。與其從弟緒同黨凶狡，共相扇動。此不忠不義之明白也。以臣忠誠，必亡身殉國，是以譖臣非一。賴先帝明鑒，浸潤不行。昔趙鞅興甲，誅君側之惡，臣雖駑劣，敢忘斯義！」表至，內外戒嚴。國寶及緒惶懼不知所為，用王珣計，請解職。道子收國寶，賜死，斬緒于市，深謝愆失，恭乃還京口。<br>&emsp;&emsp;恭之初抗表也，慮事不捷，乃版前司徒左長史王廞為吳國內史，令起兵於東。會國寶死，令廞解軍去職。廞怒，以兵伐恭。恭遣劉牢之擊滅之，上疏自貶，詔不許。譙王尚之復說道子以藩伯強盛，宰相權弱，宜多樹置以自衛。道子然之，乃以其司馬王愉為江州刺史，割庾楷豫州四郡使愉督之。由是楷怒，遣子鴻說恭曰：「尚之兄弟專弄相權，欲假朝威貶削方鎮，懲警前事，勢轉難測。及其議未成，宜早圖之。」恭以為然，復以謀告殷仲堪、桓玄。玄等從之，推恭為盟主，剋期同赴京師。<br>&emsp;&emsp;時內外疑阻，津邏嚴急，仲堪之信因庾楷達之，以斜絹為書，內箭簳中，合鏑漆之，楷送於恭，恭發書，絹文角戾，不復可識，謂楷為詐。又料仲堪去年已不赴盟，今無動理，乃先期舉兵。司馬劉牢之諫曰：「將軍今動以伯舅之重，執忠貞之節，相王以姬旦之尊，時望所係，昔年已戮寶、緒，送王廞書，是深伏將軍也。頃所授用，雖非皆允，未為大失。割庾楷四郡以配王愉，於將軍何損！晉陽之師，其可再乎！」恭不從，乃上表以討王愉、司馬尚之兄弟為辭。朝廷使元顯及王珣、謝琰等距之。<br>&emsp;&emsp;恭夢牢之坐其處，旦謂牢之曰：「事克，即以卿為北府。」遣牢之率帳下督顏延先據竹里。元顯使說牢之，啗以重利，牢之乃斬顏延以降。是日，牢之遣其婿高雅之、子敬宣，因恭曜軍，輕騎擊恭。恭敗，將還，雅之已閉城門，恭遂與弟履單騎奔曲阿。恭久不騎乘，髀生瘡，不復能去。曲阿人殷確，恭故參軍也，以船載之，藏於葦席之下，將奔桓玄。至長塘湖，遇商人錢強，強宿憾於確，以告湖浦尉。尉收之，以送京師。道子聞其將至，欲出與語，面折之，而未之殺也。時桓玄等已至石頭，懼其有變，即於建康之倪塘斬之。恭五男及弟爽、爽兄子祕書郎和及其黨孟璞、張恪等皆殺之。<br>&emsp;&emsp;恭性抗直，深存節義，讀左傳至「奉王命討不庭」，每輟卷而歎。為性不弘，以闇於機會，自在北府，雖以簡惠為政，然自矜貴，與下殊隔。不閑用兵，尤信佛道，調役百姓，修營佛寺，務在壯麗，士庶怨嗟。臨刑，猶誦佛經，自理鬚鬢，神無懼容，謂監刑者曰：「我闇於信人，所以致此，原其本心，豈不忠於社稷！但令百代之下知有王恭耳。」家無財帛，唯書籍而已，為識者所傷。<br>&emsp;&emsp;恭美姿儀，人多愛悅，或目之云：「濯濯如春月柳。」嘗被鶴氅裘，涉雪而行，孟昶窺見之，歎曰：「此真神仙中人也！」初見執，遇故吏戴耆之為湖孰令，恭私告之曰：「我有庶兒未舉，在乳母家，卿為我送寄桓南郡。」耆之遂送之於夏口。桓玄撫養之，為立喪庭弔祭焉。及玄執政，上表理恭，詔贈侍中、太保，諡曰忠簡。爽贈太常，和及子簡並通直散騎郎，殷確散騎侍郎。腰斬湖浦尉及錢強等。恭庶子曇亨，義熙中為給事中。</p>

      
    </div>
    <footer>
      
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-11T10:23:45.000Z"><a href="/2018/07/11/黍离/">2018-07-11</a></time>
      
      
  
    <h1 class="title"><a href="/2018/07/11/黍离/">黍离</a></h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>&ensp;&emsp;毛诗序：“《黍离》，闵宗周也。周大夫行役，至于宗周，过故宗庙宫室，尽为禾黍。闵周室之颠覆，彷徨不忍去而作是诗也。”<br>&ensp;&emsp;彼黍离离，彼稷之苗。行迈靡靡，中心摇摇。知我者，谓我心忧，不知我者，谓我何求。悠悠苍天，此何人哉！<br>&ensp;&emsp;彼黍离离，彼稷之穗。行迈靡靡，中心如醉。知我者，谓我心忧，不知我者，谓我何求。悠悠苍天，此何人哉！<br>&ensp;&emsp;彼黍离离，彼稷之实。行迈靡靡，中心如噎。知我者，谓我心忧，不知我者，谓我何求。悠悠苍天，此何人哉！</p>

      
    </div>
    <footer>
      
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-09T00:09:50.000Z"><a href="/2018/07/09/顧和/">2018-07-09</a></time>
      
      
  
    <h1 class="title"><a href="/2018/07/09/顧和/">顧和</a></h1>
  

    </header>
    <div class="entry">
      
        <p>&ensp;&emsp;顧和字君孝，侍中眾之族子也。曾祖容，吳荊州刺史。祖相，臨海太守。和二歲喪父，總角便有清操，族叔榮雅重之，曰：「此吾家麒麟，興吾宗者，必此子也。」時宗人球亦有令聞，為州別駕，榮謂之曰：「卿速步，君孝超卿矣！」  </p>
      
    </div>
    <footer>
      
        
          <div class="alignleft">
            <a href="/2018/07/09/顧和/#more" class="more-link">Read More</a>
          </div>
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-07T16:01:04.000Z"><a href="/2018/07/08/勸學篇-虞溥/">2018-07-08</a></time>
      
      
  
    <h1 class="title"><a href="/2018/07/08/勸學篇-虞溥/">勸學篇-虞溥</a></h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>&emsp;&emsp;文學諸生皆冠帶之流，年盛志美，始涉學庭，講修典訓，此大成之業，立德之基也。夫聖人之道淡而寡味，故始學者不好也。及至期月，所觀彌博，所習彌多，日聞所不聞，日見所不見，然後心開意朗，敬業樂群，忽然不覺大化之陶己，至道之入神也。故學之染人，甚於丹青。丹青吾見其久而渝矣，未見久學而渝者也。<br>&emsp;&emsp;夫工人之染，先修其質，後事其色，質修色積，而染工畢矣。學亦有質，孝悌忠信是也。君子內正其心，外修其行，行有餘力，則以學文，文質彬彬，然後為德。夫學者不患才不及，而患志不立，故曰希驥之馬，亦驥之乘，希顏之徒，亦顏之倫也。又曰鍥而舍之，朽木不知；鍥而不舍，金石可虧。斯非其效乎！<br>&emsp;&emsp;今諸生口誦聖人之典，體閑庠序之訓，比及三年，可以小成。而令名宣流，雅譽日新，朋友欽而樂之，朝士敬而歎之。於是州府交命，擇官而仕，不亦美乎！若乃含章舒藻，揮翰流離，稱述世務，探賾究奇，使楊班韜筆，仲舒結舌，亦惟才所居，固無常人也。然積一勺以成江河，累微塵以崇峻極，匪志匪勤，理無由濟也。諸生若絕人間之務，心專親學，累一以貫之，積漸以進之，則亦或遲或速，或先或後耳。何滯而不通，何遠而不至邪！</p>

      
    </div>
    <footer>
      
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-05T15:58:30.000Z"><a href="/2018/07/05/虞預諫書二則/">2018-07-05</a></time>
      
      
  
    <h1 class="title"><a href="/2018/07/05/虞預諫書二則/">虞預諫書二則</a></h1>
  

    </header>
    <div class="entry">
      
        <p>&emsp;&emsp;虞預字叔寧，徵士喜之弟也，本名茂，犯明穆皇后母諱，故改焉。預十二而孤，少好學，有文章。餘姚風俗，各有朋黨，宗人共薦預為縣功曹，欲使沙汰穢濁。預書與其從叔父曰：「近或聞諸君以預入寺，便應委質，則當親事，不得徒已。然預下愚，過有所懷。邪黨互瞻，異同蜂至，一旦差跌，眾鼓交鳴。毫釐之失，差以千里，此古人之炯戒，而預所大恐也。」卒如預言，未半年，遂見斥退。  </p>
      
    </div>
    <footer>
      
        
          <div class="alignleft">
            <a href="/2018/07/05/虞預諫書二則/#more" class="more-link">Read More</a>
          </div>
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-02T15:43:23.000Z"><a href="/2018/07/02/周公論—慕容盛/">2018-07-02</a></time>
      
      
  
    <h1 class="title"><a href="/2018/07/02/周公論—慕容盛/">周公論—慕容盛</a></h1>
  

    </header>
    <div class="entry">
      
        <p>&ensp;&emsp;盛幼而羇賤流漂，長則遭家多難，夷險安危，備嘗之矣。懲寶闇而不斷，遂峻極威刑，纖芥之嫌，莫不裁之於未萌，防之於未兆。於是上下振局，人不自安，雖忠誠親戚亦皆離貳，舊臣靡不夷滅，安忍無親，所以卒于不免。是歲隆安五年也。  </p>
      
    </div>
    <footer>
      
        
          <div class="alignleft">
            <a href="/2018/07/02/周公論—慕容盛/#more" class="more-link">Read More</a>
          </div>
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-07-02T15:42:12.000Z"><a href="/2018/07/02/苻堅報慕容垂書/">2018-07-02</a></time>
      
      
  
    <h1 class="title"><a href="/2018/07/02/苻堅報慕容垂書/">苻堅報慕容垂書</a></h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>&emsp;&emsp;堅報曰：「朕以不德，忝承靈命，君臨萬邦，三十年矣。遐方幽裔，莫不來庭，惟東南一隅，敢違王命。朕爰奮六師，恭行天罰，而玄機不弔，王師敗績。賴卿忠誠之至，輔翼朕躬，社稷之不隕，卿之力也。詩云：『中心藏之，何日忘之』。方任卿以元相，爵卿以郡侯，庶弘濟艱難，敬酬勳烈，何圖伯夷忽毀冰操，柳惠倏為淫夫！<br>&emsp;&emsp;覽表惋然，有慚朝士。卿既不容於本朝，匹馬而投命，朕則寵卿以將位，禮卿以上賓，任同舊臣，爵齊勳輔，歃血斷金，披心相付。謂卿食椹懷音，保之偕老。豈意畜水覆舟，養獸反害，悔之噬臍，將何所及！誕言駭眾，誇擬非常，周武之事，豈卿庸人所可論哉！失籠之鳥，非羅所羈；脫網之鯨，豈罟所制！翹陸任懷，何須聞也。念卿垂老，老而為賊，生為叛臣，死為逆鬼，侏張幽顯，布毒存亡，中原士女，何痛如之！朕之曆運興喪，豈復由卿！但長樂、平原以未立之年，遇卿於兩都，慮其經略未稱朕心，所恨者此焉而已。」</p>

      
    </div>
    <footer>
      
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-06-30T01:39:29.000Z"><a href="/2018/06/30/枯树赋-庾信/">2018-06-30</a></time>
      
      
  
    <h1 class="title"><a href="/2018/06/30/枯树赋-庾信/">枯树赋-庾信</a></h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>&emsp;&emsp;殷仲文风流儒雅，海内知名。世异时移，出为东阳太守。常忽忽不乐，顾庭槐而叹曰：“此树婆娑，生意尽矣！”<br>&emsp;&emsp;至如白鹿贞松，青牛文梓，根柢盘魄，山崖表里。桂何事而销亡，桐何为而半死？昔之三河徙植，九畹移根。开花建始之殿，落实睢阳之园。声含嶰谷，曲抱《云门》。将雏集凤，比翼巢鸳。临风亭而唳鹤，对月峡而吟猿。乃有拳曲拥肿，盘坳反复，熊彪顾盼，鱼龙起伏。节竖山连，文横水蹙，匠石惊视，公输眩目。雕镌始就，剞劂仍加；平鳞铲甲，落角摧牙；重重碎锦，片片真花；纷披草树，散乱烟霞。<br>&emsp;&emsp;若夫松子、古度、平仲、君迁，森梢百顷，槎枿千年。秦则大夫受职，汉则将军坐焉。莫不苔埋菌压，鸟剥虫穿。或低垂于霜露，或撼顿于风烟。东海有白木之庙，西河有枯桑之社，北陆以杨叶为关，南陵以梅根作冶。小山则丛桂留人，扶风则长松系马。岂独城临细柳之上，塞落桃林之下？<br>&emsp;&emsp;若乃山河阻绝，飘零离别。拔本垂泪，伤根沥血；火入空心，膏流断节。横洞口而欹卧，顿山腰而半折。文斜者百围冰碎，理正者千寻瓦裂。戴瘿衔瘤，藏穿抱穴；木魅赐睒，山精妖孽。<br>&emsp;&emsp;况复风云不感，羁旅无归，未能采葛，还成食薇。沉沦穷巷，芜没荆扉。既伤摇落，复嗟变衰。《淮南子》云：“木叶落，长年悲。”斯之谓矣。乃歌曰：“建章三月火，黄河万里槎。若非金谷满园树，即是河阳一县花。”桓大司马闻而叹曰：“昔年种柳，依依汉南；今看摇落，凄怆江潭。树犹如此，人何以堪！” </p>

      
    </div>
    <footer>
      
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-06-28T05:22:41.000Z"><a href="/2018/06/28/凉武昭后尹氏/">2018-06-28</a></time>
      
      
  
    <h1 class="title"><a href="/2018/06/28/凉武昭后尹氏/">凉武昭后尹氏</a></h1>
  

    </header>
    <div class="entry">
      
        <p>&ensp;&emsp;夫繁霜降节，彰劲心于后凋；横流在辰，表贞期于上德，匪伊尹子，抑亦妇人焉。自晋政陵夷，罕树风检，亏闲爽操，相趋成俗，荐之以刘石，汩之以苻姚。三月歌胡，唯见争新之饰；一朝辞汉，曾微恋旧之情。驰骛风埃，脱落名教，颓纵忘反，于兹为极。至若惠风之数乔属，道韫之对孙恩，荀女释急于重围，张妻报怨于强寇，僭登之后，蹈死不回，伪纂之妃，捐生匪吝，宗辛抗情而致夭，王靳守节而就终，斯皆冥践义途，匪因教至。耸清汉之乔叶，有裕徽音；振幽谷之贞蕤，无惭雅引，比夫悬梁靡顾，齿剑如归，异日齐风，可以激扬千载矣。<br>&ensp;&emsp;本文为晋书/卷九十六/列传第六十六/列女传  </p>
      
    </div>
    <footer>
      
        
          <div class="alignleft">
            <a href="/2018/06/28/凉武昭后尹氏/#more" class="more-link">Read More</a>
          </div>
        
        
      
      <div class="clearfix"></div>
    </footer>
  </div>
</article>




  <article class="post">
  
  <div class="post-content">
    <header>
      
        <div class="icon"></div>
        <time datetime="2018-06-25T15:03:04.000Z"><a href="/2018/06/25/誡子書-李暠/">2018-06-25</a></time>
      
      
  
    <h1 class="title"><a href="/2018/06/25/誡子書-李暠/">誡子書-李暠</a></h1>
  

    </header>
    <div class="entry">
      
        <p>&emsp;&emsp;玄盛上巳日讌于曲水，命群僚賦詩，而親為之序。於是寫諸葛亮訓誡以勖諸子曰：「吾負荷艱難，寧濟之勳未建，雖外總良能，憑股肱之力，而戎務孔殷，坐而待旦。以維城之固，宜兼親賢，故使汝等未及師保之訓，皆弱年受任。常懼弗克，以貽咎悔。古今之事不可以不知，苟近而可師，何必遠也。覽諸葛亮訓勵，應璩奏諫，尋其終始，周孔之教盡在中矣。為國足以致安，立身足以成名，質略易通，寓目則了，雖言發往人，道師於此。且經史道德如採菽中原，勤之者則功多，汝等可不勉哉！」  </p>
      
    </div>
    <footer>
      
        
          <div class="alignleft">
            <a href="/2018/06/25/誡子書-李暠/#more" class="more-link">Read More</a>
          </div>
        
        
      
      <div class="clearfix"></div>
    </footer>
  </div>
</article>





<nav id="pagination">
  
    <a href="/page/3/" class="alignleft prev">上一页</a>
  
  
    <a href="/page/5/" class="alignright next">下一页</a>
  
  <div class="clearfix"></div>
</nav></div></div>
    <aside id="sidebar" class="alignright">
  <div class="search">
  <form action="//google.com/search" method="get" accept-charset="utf-8">
    <input type="search" name="q" results="0" placeholder="搜索">
    <input type="hidden" name="q" value="site:blog.yaoshuihe.com">
  </form>
</div>

  
<div class="widget tag">
  <h3 class="title">分类</h3>
  <ul class="entry">
  
    <li><a href="/categories/人物/">人物</a><small>36</small></li>
  
    <li><a href="/categories/文章/">文章</a><small>18</small></li>
  
    <li><a href="/categories/新唐书/">新唐书</a><small>1</small></li>
  
    <li><a href="/categories/旧唐书/">旧唐书</a><small>2</small></li>
  
    <li><a href="/categories/鬼谷子/">鬼谷子</a><small>1</small></li>
  
  </ul>
</div>


  
<div class="widget tag">
  <h3 class="title">标签</h3>
  <ul class="entry">
  
    <li><a href="/tags/人物/">人物</a><small>36</small></li>
  
    <li><a href="/tags/传记/">传记</a><small>3</small></li>
  
    <li><a href="/tags/文章/">文章</a><small>8</small></li>
  
    <li><a href="/tags/诗词/">诗词</a><small>6</small></li>
  
    <li><a href="/tags/谋略/">谋略</a><small>1</small></li>
  
    <li><a href="/tags/赋/">赋</a><small>4</small></li>
  
  </ul>
</div>

</aside>
    <div class="clearfix"></div>
  </div>
  <footer id="footer" class="inner"><div class="alignleft">
  
  &copy; 2019 藥水河
  
</div>
<div class="clearfix"></div></footer>
  <script src="//ajax.googleapis.com/ajax/libs/jquery/2.0.3/jquery.min.js"></script>
<script src="/js/jquery.imagesloaded.min.js"></script>
<script src="/js/gallery.js"></script>




<link rel="stylesheet" href="/fancybox/jquery.fancybox.css" media="screen" type="text/css">
<script src="/fancybox/jquery.fancybox.pack.js"></script>
<script type="text/javascript">
(function($){
  $('.fancybox').fancybox();
})(jQuery);
</script>

</body>
</html>
