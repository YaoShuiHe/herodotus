<!DOCTYPE HTML>
<html>
<head>
  <meta charset="utf-8">
  
  <title>2019-12-10-周王邓陈齐赵二杨顾传 | 藥水河</title>
  
  
  <meta name="description" content="新唐书/卷一百八十六/列傳第一百一十一/周寶　王處存　鄧處訥　陳儒　劉巨容　趙德諲　楊守亮　楊晟　顧彥朗">
  
  
  <meta name="viewport" content="width=device-width, initial-scale=1, maximum-scale=1">

  <meta property="og:title" content="2019-12-10-周王邓陈齐赵二杨顾传"/>
  <meta property="og:site_name" content="藥水河"/>

  
    <meta property="og:image" content=""/>
  

  <link href="/favicon.png" rel="icon">
  <link rel="alternate" href="/atom.xml" title="藥水河" type="application/atom+xml">
  <link rel="stylesheet" href="/css/style.css" media="screen" type="text/css">
  <!--[if lt IE 9]><script src="//html5shiv.googlecode.com/svn/trunk/html5.js"></script><![endif]-->
  

</head>


<body>
  <header id="header" class="inner"><div class="alignleft">
  <h1><a href="/">藥水河</a></h1>
  <h2><a href="/">帶着希羅多德去旅行</a></h2>
</div>
<nav id="main-nav" class="alignright">
  <ul>
    
      <li><a href="/">Home</a></li>
    
      <li><a href="/archives">Archives</a></li>
    
  </ul>
  <div class="clearfix"></div>
</nav>
<div class="clearfix"></div>
</header>
  <div id="content" class="inner">
    <div id="main-col" class="alignleft"><div id="wrapper"><article class="post">
  
  <div class="post-content">
    <header>
      
        <div class="icon"></div>
        <time datetime="2019-12-10T02:25:38.000Z"><a href="/2019/12/10/2019-12-10-周王邓陈齐赵二杨顾传/">2019-12-10</a></time>
      
      
  
    <h1 class="title">2019-12-10-周王邓陈齐赵二杨顾传</h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>新唐书/卷一百八十六/列傳第一百一十一/周寶　王處存　鄧處訥　陳儒　劉巨容　趙德諲　楊守亮　楊晟　顧彥朗</p>
<a id="more"></a>
<h1 id="周寶"><a href="#周寶" class="headerlink" title="周寶"></a>周寶</h1><p>周寶字上珪，平州盧龍人。曾祖待選，為魯城令，安祿山反，率縣人拒戰，死之。祖光濟，事平盧節度希逸為牙將，每戰，得攻魯城者，必手屠之。歷左贊善大夫，從李洧以徐州歸天子。父懷義，通書記，擢累檢校工部尚書、天德西城防禦使，以徙城事不為宰相李吉甫所助，以憂死。  </p>
<p>寶藉蔭為千牛備身。天平節度使殷侑嘗為懷義參軍，寶從之，為部將。會昌時，選方鎮才校入宿衛，與高駢皆隸右神策軍，歷良原鎮使，以善擊毬，俱補軍將，駢以兄事寶。寶彊毅，未嘗詘意於人。官不進，自請以毬見，武宗稱其能，擢金吾將軍。以毬喪一目。進檢校工部尚書、涇原節度使。務耕力，聚糧二十萬斛，號良將。  </p>
<p>黃巢據宣、歙，徙寶鎮海軍節度<sup id="fnref:1"><a href="#fn:1" rel="footnote"><span class="hint--top hint--error hint--medium hint--rounded hint--bounce" aria-label="镇海军节度使，即浙江西道观察使，唐朝在今浙江省北部、江苏省南部设立的节度使。乾元元年（758年）设置浙江西道观察使，兼江宁军使，下辖润州、杭州、常州、苏州、湖州、昇州、宣州、歙州、饶州、江州，治所在昇州（今江苏省南京市），宣州、歙州、饶州另设观察使。
">[1]</span></a></sup>兼南面招討使。巢聞，出采石，略揚州。僖宗入蜀，加檢校司空。時羣盜所在槃結，柳超據常熟，王敖據崑山，王騰據華亭，宋可復據無錫。寶練卒自守，發杭州兵戍縣鎮，判八都：石鏡都，董昌主之；清平都，陳晟主之；於潛都，吳文舉主之；鹽官都，徐及主之；新登都，杜稜主之；唐山都，饒京主之；富春都，文禹主之；龍泉都，凌文舉主之。  </p>
<p>中和<sup id="fnref:2"><a href="#fn:2" rel="footnote"><span class="hint--top hint--error hint--medium hint--rounded hint--bounce" aria-label="唐禧宗年号，乾符：874年十一月－879年，广明：880年－881年七月，中和：881年七月－885年三月，光启：885年三月－888年正月，文德：888年二月—十二月。
">[2]</span></a></sup>二年，進同中書門下平章事，兼天下租庸副使，封汝南郡王。寶和裕，喜接士，以京師陷賊，將赴難，益募兵，號「後樓都」。明年，董昌據杭州，柳超自常熟入睦州，刺史韋諸殺之。四年，餘杭鎮使陳晟攻諸，諸以州授晟。寶子璵<sup id="fnref:3"><a href="#fn:3" rel="footnote"><span class="hint--top hint--error hint--medium hint--rounded hint--bounce" aria-label="玙（璵）yú 古代的一种佩玉，喻美好的人物。
">[3]</span></a></sup>統後樓都，孱不能馭軍，部伍橫肆。寶亦稍惑色，不卹事，以婿楊茂實為蘇州刺史，重斂，人不聊。田令孜以趙載代之，茂實不受命。寶表留，不聽。乃殘郛署、汙垣牖去。詔以王蘊代載，載留潤州<sup id="fnref:4"><a href="#fn:4" rel="footnote"><span class="hint--top hint--error hint--medium hint--rounded hint--bounce" aria-label="隋朝开皇十五年（595年）置。治所在延陵县（唐改丹徒县，今江苏省镇江市）。以州东有润浦得名。
">[4]</span></a></sup>。  </p>
<p>初，鎮海將張郁以擊毬事寶。光啟初，劇賊剽崑山，寶遣郁領兵三百戍海上，郁醉而叛。王蘊謂州兵還休，不設備，郁遂大掠，蘊嬰城守。寶遣將拓拔從討定之。郁保常熟，因攻常州，刺史劉革迎降，衆稍集。寶遣將丁從實督兵攻之，郁走海陵，依鎮遏使高霸，從實遂據常州。及董昌徙義勝軍節度使，寶承制擢杭州都將錢鏐領州事。宣州賊李君旺陷義興守之。是時，右散騎常侍沈誥使至江南，負田令孜勢，震暴州縣。嗣襄王<sup id="fnref:5"><a href="#fn:5" rel="footnote"><span class="hint--top hint--error hint--medium hint--rounded hint--bounce" aria-label="嗣襄王，李煴，朱玫胁迫长安百官太子太师裴璩等奉笺劝进，李煴辞让五次，于紫宸殿称帝，改元建贞（一作永贞），尊僖宗为太上元皇圣帝。王重荣到蒲，即执杀李煴，囚禁裴澈、郑昌图，随行百官半数被杀。王重荣函李煴首级送到行在，百官致贺。
">[5]</span></a></sup>下令搜令孜黨，寶收誥及趙載殺之。  </p>
<p>高駢領鹽鐵，辟寶子佶為支使，寶亦表駢從子在幕府。駢為都統，寖不禮寶，寶銜之。帝在蜀，淮南絕貢賦，謾言道浙西為寶剽阻。帝知其誣，不直駢，自是顯隙。駢出屯東塘，約西定京師，寶喜，將赴之，或曰：「高氏欲圖公地。」寶未信。駢遣人請會金山，謀執寶，寶荅曰：「平時且不聞境上會，況上蒙塵，宗廟焚辱，寧高會時耶？我非李康，不能為人作功勳、欺朝廷也。」駢遣人切讓，寶亦詬絕之。  </p>
<p>會部將劉浩、刁頵與度支催勘使、太子左庶子薛朗叛，寶方寢，外兵格鬬，火照城中。寶驚出，諭曰：「為吾用則吾兵，否則寇也。六州皆我鎮，何往不適？」乃自青陽門出奔，士大掠，官屬崔綰、陸鍔、田倍皆死。浩奉朗領府事。寶至奔牛埭，駢饋以齏葛<sup id="fnref:6"><a href="#fn:6" rel="footnote"><span class="hint--top hint--error hint--medium hint--rounded hint--bounce" aria-label="齏葛,jī gě ,葛麻的碎片。
">[6]</span></a></sup>，諷其且亡也。寶抵于地曰：「公有呂用之，難方作，無誚我！」即奔常州依丁從實，召後樓都，無一士至者。  </p>
<p>錢鏐遣杜稜、成及攻薛朗，稜子建徽攻從實，聲言迎寶，擊破賊君旺，取船八百艘，遂圍常州，從實奔海陵。鏐具櫜鞬<sup id="fnref:7"><a href="#fn:7" rel="footnote"><span class="hint--top hint--error hint--medium hint--rounded hint--bounce" aria-label="櫜鞬, gāo jiān,藏箭和弓的器具。
">[7]</span></a></sup>迎寶，舍樟亭。未幾，殺之。不淹月，而駢為畢師鐸所囚。寶死，年七十四，贈太保。鏐以杜稜守常州，文德元年拔潤州，劉浩亡，不知所在，執朗，剖其心祭寶，使阮結守潤州。楊行密殺高霸，而張郁、丁從實皆死。  </p>
<p>初，黃巢平，時溥遣小史李師悅上符璽，拜湖州刺史。昭宗時，遷忠國軍節度使。董昌反，師悅連和，與鏐有隙，而結好於行密，安仁義次潤州，復助之。乾寧三年卒，子繼徽代，以地附行密，其將沈攸謂不可，繼徽乃奔揚州。  </p>
<p>陳晟據睦州十八年死，弟詢代立，畏鏐忌己，因徐綰亂，與田頵通。鏐割桐廬隸杭州，詢遂絕鏐，攻蘭溪，鏐使方永珍擊詢。天祐元年，行密遣將闞晊、陶雅救之，執鏐弟鎰、大將王求顧全武等。未幾，鏐將楊習攻婺州，詢乃奔楊渥，渥以金師會守之。及鏐破衢州，師會走，鏐取其地。</p>
<h1 id="王處存"><a href="#王處存" class="headerlink" title="王處存"></a>王處存</h1><p>王處存，京兆萬年人。世籍神策軍，家勝業里，為天下高貲。父宗，巧射利，侈靡自奉，僮千人，以此奮，累除檢校司空、金吾大將軍，遙領興元節度使。  </p>
<p>處存自右軍鎮使歷檢校刑部尚書、定州制置使，累遷義武節度使。黃巢陷京師，處存號哭，不俟詔，分麾下兵二千間道至山南衛乘輿。外約王重榮連盟，進屯渭橋，而涇州行軍司馬唐弘夫亦屯渭北。詔處存檢校尚書右僕射督戰，俄拜東南面行營招討使。中和二年，授京城東面都統。每痛國難未夷，語輒流涕，軍中多處存義，愈為之用。素善李克用，又故婚好，遣使十輩曉譬迎勸，卒共平京師。王鐸差興復功，以勤王舉義處存為第一，收城破賊克用為第一。遷檢校司空。復出兵三千屬大將張公慶會諸軍捕巢泰山，滅之。進檢校司徒、同中書門下平章事。  </p>
<p>田令孜討王重榮，徙處存節度河中，上書言：「重榮有大功，不可改易，搖諸侯之心。」不納，趣上道。軍次晉州，刺史冀君武閉門不內，而重榮拒詔。  </p>
<p>處存臨事通便宜，有大將風。幽、鎮兵悍馬彊，其地勢也，而易定介於其間，侵軼歲至。及李匡威得志，謀并取之。處存善脩鄰驩，內撫民有恩，痛折節下賢，協穆太原以自助，遠近同心。歲時講兵，與諸鎮抗，無能侵軋者。累加侍中、檢校太尉。卒，年六十五，贈太子太師，謚曰忠肅。  </p>
<p>三軍跡河朔舊事，推子郜由副使為留後，昭宗從之。累拜節度使，加檢校司空、同中書門下平章事，又進太保。  </p>
<p>光化三年，朱全忠使張存敬攻幽州，以瓦橋濘潦，道祁溝關。郜方與劉守光厚，乃畀叔處直兵擾其尾，令騎將甄瓊章次義豐，而存敬游弈騎已至，且戰且引十餘里，執瓊章。而氏叔琮下深澤，執大將馬少安，圍祁州，屠之，斬刺史楊約，休兵十日。處直壁沙河，存敬軍河北，挑戰，處直不出，涉河乃戰，處直大敗，亡大將十五，士死者數萬。存敬收械甲以賦戰士，而焚其餘，遂圍定州。郜斬親吏梁汶，移書存敬，且請盟。俄而外郛陷，郜以其族奔太原，使處直主留後。全忠亦至，處直辭曰：「弊邑事上未嘗不忠，事鄰未嘗不禮，弗虞君之見攻也。」全忠責何故事克用，荅曰：「太原藉兄弟之舊，修好往來，常道也。君苟為罪，請改圖。」全忠許之。處直以從孫為質，上所持節，即獻絹三十萬，具牛酒犒師。存敬取成而還。全忠表處直為節度留後、檢校尚書左僕射。  </p>
<p>郜至太原，克用表為檢校太尉，卒。  </p>
<p>處直字允明，天復初為太原郡王。</p>
<h1 id="鄧處訥"><a href="#鄧處訥" class="headerlink" title="鄧處訥"></a>鄧處訥</h1><p>鄧處訥字沖韞<sup id="fnref:8"><a href="#fn:8" rel="footnote"><span class="hint--top hint--error hint--medium hint--rounded hint--bounce" aria-label="1. yùn 收藏，蕴藏，包含：～椟。～蠢（愚蠢）。石～玉而山辉。2. wēn 赤黄色；赤色。
">[8]</span></a></sup>，邵州龍潭人。少從江西人閔頊防秋安南，中和元年還，道潭州，逐觀察使李裕，召諸州戍校徇<sup id="fnref:9"><a href="#fn:9" rel="footnote"><span class="hint--top hint--error hint--medium hint--rounded hint--bounce" aria-label="徇xùn 1. 顺从，曲从：～私（为了私情而做不合法的事）。～情（徇私）。2. 同“殉”。3. 对众宣示。
">[9]</span></a></sup>曰：「天下未定，今與君等安護州邑，以待天子命，若何？」衆稱善。乃推頊為留後，請諸朝。僖宗方在蜀，遣使者撫慰。當是時，撫州刺史鍾傳據洪州，議者欲二盜相噬，即復置鎮南軍，擢頊節度使。頊悟，不受命。更為檢校尚書右僕射、欽化軍節度使，以處訥為邵州刺史。  </p>
<p>朗州武陵人雷滿者，本漁師，有勇力。時武陵諸蠻數叛，荊南節度使高駢擢滿為裨將，將鎮蠻軍從駢淮南。逃歸，與里人區景思獵大澤中，嘯亡命少年千人，署伍長，自號「朗團軍」。推滿為帥，景思為司馬，襲州，殺刺史崔翥<sup id="fnref:10"><a href="#fn:10" rel="footnote"><span class="hint--top hint--error hint--medium hint--rounded hint--bounce" aria-label="翥zhù 鸟向上飞：轩～。龙翔凤～。
">[10]</span></a></sup>。詔授朗州兵馬留後。歲略江陵，焚廬落，劫居人。俄進武貞軍節度使。先是，陬溪人周岳與滿狎，因獵，宰肉不平而鬬，欲殺滿，不克。見滿已據州，悉衆趨衡州，逐刺史徐顥，詔授衡州刺史。石門峒酋向瓌聞滿得志，亦集夷獠數千屠牛勞衆，操長刀柘弩寇州縣，自稱「朗北團」，陷澧州，殺刺史呂自牧，自稱刺史。  </p>
<p>頊旣彊大，且治人有恩，哀徐顥窮，率兵納之。向瓌召梅山十峒獠斷邵州道，頊掩其營。周岳羸軍誘戰，頊墯伏中，故大敗。淮西將黃皓殺頊。岳聞亂，以輕兵入潭州，自稱欽化軍節度使。處訥聞之哭，諸將入弔。處訥曰：「與君等荷僕射恩，若合一州之兵問周岳罪，奈何？」衆曰：「善。」於是礪甲訓兵，積八年，結雷滿為援，攻岳斬之，自稱留後。昭宗詔拜武安軍節度使。  </p>
<p>不三日，會劉建鋒、馬殷兵至，攻澧陵，處訥遣邵州豪桀蔣勛、鄧繼崇率兵三千斷龍回關<sup id="fnref:11"><a href="#fn:11" rel="footnote"><span class="hint--top hint--error hint--medium hint--rounded hint--bounce" aria-label="龍回關，在今湖南长沙县东南。">[11]</span></a></sup>。勛以牛酒犒師，殷說勛曰：「劉公勇智絕人，術家言當興翼、軫間。今精兵十萬，攻必下，戰必克，收敗衆以餉軍，公裒鄉兵扞關，殆矣。不如下之，富貴可得也。」勛謂然。又其下畏建鋒虐，夜棄甲走。建鋒至關曰：「此天意也！」盡用邵旗鎧趨潭州。守者以為勛軍，納之。旣入，處訥方宴，執而殺之。建鋒許勛賞，未及行，遣請，弗許，勛怒，率鄧繼崇攻湘鄉，取邵州，進壁定勝、武安。建鋒使殷督諸將擊之，殷大敗，走江滸。鄉人夏侯陟教殷以奇兵出迪田，踰澗山，據江為壁，伏兵于莽，誘勛度江。勛見士未陣，爭出鬬，殷分兵襲其壁，麾瀕江軍夾擊，勛大敗，拔定勝一壁，進圍邵州。未下而建鋒死，殷代為節度使。勛請和，不許，卒禽勛斬之。  </p>
<p>是時，道州蠻酋蔡結、何庾，衡人楊師遠各據州叛。宿人魯景仁從黃巢為盜，至廣州，病不能去，以千騎留連州，衆飢，從蔡結求糧，乃相倚杖，與州戍將黃行存誘工商四五千人據連州。郴人陳彥謙殺刺史董岳，發官帑募士，自稱都統，勝兵四千。零陵人唐行旻乘巢亂，脅衆自防，盜永州，殺刺史鄭蔚，與景仁合從，數遣諜殷虛實，完壘自守。  </p>
<p>殷遣將李瓊攻永州，殺行旻。李瑭攻道州，蔡結約峒獠為援，久不勝，謀曰：「蠻所恃，林藪耳。」乃屯大川，伐山焚林，獠驚走。城陷，執蔡結、何庾，殷斬之。李瓊出耒陽、常寧，攻郴州，陳彥謙出戰，軍亂不能陣，斬彥謙。進圍連州，魯景仁乘城守，三日不下，夜焚其門入之，景仁自刺死。</p>
<p>頊字公謹。滿字秉仁。岳字峻昭。行旻字昌圖。</p>
<p>滿不脩飭，每宴使客，抵寶器潭中，曰：「此水府也，蛟龍所憑，吾能沒焉。」及裸入水，俄取器以出。累遷檢校太尉、同中書門下平章事。天復元年卒。子彥威自立。間荊南節度使成汭兵出，襲江陵，入之，焚樓船，殘墟落，數千里無人跡。弟彥恭，結忠義節度趙匡凝以逐彥威，據江陵。匡凝弟匡明擊之，還走朗州。</p>
<h1 id="陳儒"><a href="#陳儒" class="headerlink" title="陳儒"></a>陳儒</h1><p>陳儒，江陵人。世為牙右職。廣明元年，以鄭紹業為荊南節度使，時朗州刺史段彥謨方據荊南，紹業憚之，踰半歲乃至。僖宗入蜀，召紹業還行在，以彥謨代節度。彥謨與監軍朱敬玫不平，謀殺之。敬玫覺，先率兵入其府，彥謨方寢，拔劍縋城奔親軍壘，不得入，彥謨曰：「而等負我！」俄見害，親屬僚佐皆死。敬玫以少尹李燧為留後，且誣彥謨以罪。帝遣中人似先元錫、王魯琪慰撫，密戒曰：「若敬玫可誅，誅之，以爾代而魯琪為副。」敬玫盛兵出迎，元錫等不敢發而還。復詔鄭紹業為節度使，逗留不進。  </p>
<p>敬玫署儒領府事。明年，遷檢校工部尚書，為節度使，進檢校右僕射。敬玫有悍卒三千，號「忠勇軍」，暴甚，儒不能制。初，紹業將申屠琮率兵五千援京師，旣歸，儒告以忠勇橈治，琮請除之。大將程君從聞之，率衆奔澧州，琮追斬百餘人，軍乃潰。已而琮復顓軍。雷滿三以兵薄城，儒厚啖以利，乃去。  </p>
<p>淮南將張瓌、韓師德據復、岳二州，自署刺史。儒請瓌攝行軍司馬，師德攝節度副使，共擊滿。師德兵上峽，大略去。瓌引兵逐儒，儒將奔行在，旣又劫還，囚之。瓌，滑州人，暴勇而殘，荊故將夷戮幾盡。時以楊玄晦代敬玫監軍，召敬玫還成都，懼帝治前罪，稱疾自解。前此數殺大將富商，故積賄，每曝衣，紈繡不可計。瓌見心動，遣卒賊之。敬玫衣黃衣，盜刺其腹死。  </p>
<p>秦宗言來寇，馬步使趙匡欲奉儒出，瓌覺之，殺匡而絕儒食，七日死。瓌固壘二歲，樵蘇皆盡，米斗錢四十千，計抔而食，號為「通腸」。疫死者，爭啗其尸，縣首于戶以備饌。軍中甲鼓無遺，夜擊闔為警。宗言不能下，乃解去。二年，宗權遣趙德諲攻瓌，瓌求救於歸州刺史郭禹，禹率峽州刺史潘章解圍。明年，德諲又至，諸將困于戰，城遂陷，瓌死，人無識者，併尸于井。復州長史陳璠從瓌至江陵，密斷瓌首置囊中，走京師獻之，授安州刺史。</p>
<h1 id="劉巨容"><a href="#劉巨容" class="headerlink" title="劉巨容"></a>劉巨容</h1><p>劉巨容，徐州人。為州大將。龐勛之反，自拔歸，授埇橋鎮遏使。浙西突陣將王郢反，攻明州，巨容以筒箭射郢死，拜明州刺史，徙楚州團練使。</p>
<p>黃巢亂江淮，授蘄黃招討副使，徙襄州行軍司馬、檢校右散騎常侍。巢據荊南，俄遷山南東道節度使以扞巢，屯團林。江西招討使曹全晸與巨容守荊門關，與賊戰，巨容偽北，巢追之，伏興林樾間，賊大敗，執賊將十三人，轉鬬一舍，虜獲不可計。巢浮江東奔，巨容追之，率十俘八，以功遷檢校禮部尚書。諸將欲乘勝追斬巢，巨容止曰：「朝家多負人，有危難，不愛惜官賞，事平即忘之，不如留賊，為富貴作地。」諸將謂然，故巢復熾。及陷兩京，巨容合諸道兵討之，授南面行營招討使，累兼天下兵馬先鋒開道供軍糧料使、檢校司空，封彭城縣侯。</p>
<p>巨容明吏治。時僖宗在蜀，公卿多因巨容護赴行在。山南西道節度使鹿晏弘為禁軍所逐，引麾下東出襄、鄧。秦宗權遣趙德諲合晏弘兵攻襄州，巨容不能守，奔成都。</p>
<p>始，揚州人申屠生能化黃金，高駢客之，為呂用之所譖，亡奔襄、漢，駢遣吏捕得，生見巨容自言其術，巨容留不遣。田令孜之弟遁襄州，巨容出金夸之。及在蜀，匿生，使術不得傳，令孜恨之。龍紀元年，殺巨容，夷其宗，生并死。</p>
<p>巨容部將馮行襲者，均州武當人，以謀勇稱里中。中和初，鄉豪孫喜聚衆數千人，謀攻城，行襲伏士江隩，以單舟迎喜曰：「州人思得將軍久矣。顧將軍兵多必剽掠，若留衆江北，以輕騎進，我為鄉導，城可下。」喜信之，旣度江，吏出迎，伏甲興，行襲擊喜，斬之，衆皆潰。行襲乘勝逐刺史呂燁，據均州，巨容因表為刺史。</p>
<p>帝在蜀，均之右有長山，當襄、漢貢道，有劇賊據險劫獻物，行襲平之。武定節度使楊守忠表為行軍司馬，使領兵搤谷口以通秦、蜀。鳳翔李茂貞養子繼臻據金州，行襲攻拔之，昭宗即授金州防禦使。時山南西道節度使楊守亮將襲京師，道金、商，行襲逆戰破之，就擢戎昭軍節度使。朱全忠圍鳳翔，神策中尉韓全誨遣中人二十輩督江、淮兵過其州，行襲方附全忠，盡殺之，收詔書送全忠。</p>
<p>天祐二年，王建遣將王思綰攻行襲，敗其兵，州大將金行全出降，行襲奔均州。建以行全為子，更名宗朗，授觀察使，以渠、巴、開三州隸之。宗朗不能守，焚郭邑去。全忠以行襲不足禦建，遣別將屯金州。行襲議徙戎昭軍於均州，以金、房為隸。全忠以金人不樂行襲，以馮恭領州，罷防禦使而廢戎昭軍。</p>
<h1 id="趙德諲"><a href="#趙德諲" class="headerlink" title="趙德諲"></a>趙德諲</h1><p>趙德諲，蔡州人。從秦宗權為右將，以討黃巢功授申州刺史。光啟初，與秦誥、鹿晏弘合兵攻襄州，節度使劉巨容奔成都。宗權假德諲山南東道節度留後，進攻荊南，悉收寶貲，留裨將王建肇守之，遺人纔數百室。明年，歸州刺史郭禹來討，建肇納之，奔黔州。德諲失荊南，又度宗權必敗，舉地附朱全忠。全忠方為蔡州四面行營都統，即表以自副，加忠義軍節度使。宗權平，加中書令，封淮安郡王，卒，子匡凝嗣。</p>
<p>匡凝字光儀，由唐州刺史自為山南東道節度留後，昭宗即授節度使，不三年，以威惠聞。累遷檢校太尉兼中書令。匡凝矜嚴盛飾，前後持鑑自照。</p>
<p>全忠之敗清口，匡凝與奉國節度使崔洪、河東李克用、淮南楊行密約合兵攻全忠。會方城鎮遏使度軫奔全忠，發其謀。全忠移書切責，使氏叔琮攻唐州，刺史趙匡璠降。進圍隨州，執刺史趙匡璘，斬首五千級；拔鄧州，執刺史國湘。匡凝懼，乞盟。</p>
<p>全忠使親將陳俊、王紳入叔琮軍，崔洪留之，紳亡歸。洪與行密欲邀友恭軍，不克。會河東客伊超使淮南還，過蔡，洪亦留之，因是并俊送全忠，以部將苛拘為解，遣兄賢入質，全忠還之，質洪子於汴。全忠使賢調蔡卒二千出戍。將行，大將崔景思不悅，殺賢，洪懼，驅民趨申州，遂奔行密，麾鼓亙百餘里。武昌杜洪邀之，弗及，蔡士多亡去，從者纔二千人。</p>
<p>天祐元年，封匡凝為楚王。時諸道不上供，唯匡凝歲貢賦天子。全忠方圖天下，遣人諭止之，匡凝流涕曰：「吾為國屏翰，渠敢有他志！」副使王筠勸絕全忠，全忠怒，出兵攻之。弟匡明大破汴軍於鄧州，因勸匡凝與王建連和。及荊南成汭敗，匡凝取江陵，表匡明為荊南節度留後，有詔拜檢校司徒、荊南節度行軍司馬。</p>
<p>全忠以其兵分可圖也，乃使楊師厚攻匡凝，自將中軍繼之，屯臨漢。匡凝遣客謝，囚不遣，敗荊南救兵，俘其將。全忠循江而南，師厚繇陰谷伐木為梁。匡凝以兵二萬瀕江戰，大敗，乃燔州，單舸夜奔揚州。行密見之曰：「君在鎮，輕車重馬輸於賊，今敗乃歸我邪？」筠自殺。全忠以師厚為山南東道節度留後，遂趨江陵。匡明亦謀奔淮南，子承規諫曰：「昔諸葛兄弟分仕二國，若適揚州，是自取疑也。」匡明謂然，乃趨成都，王建待以賔禮，授武信軍節度使，分其衆為崇義、勇義、順義、廣義四都，全忠遂有荊南。</p>
<h1 id="楊守亮"><a href="#楊守亮" class="headerlink" title="楊守亮"></a>楊守亮</h1><p>楊守亮，曹州人，本姓訾，名亮。與弟信俱從王仙芝為盜。亮身長七尺餘，色如鐵。仙芝死，又事徐唐莒，劫剽洪、饒二州。楊復光平江西，得其兄弟，養為假子，以信養於弟復恭家，曰守亮、守信。復恭收京師，守亮以戰多，拜山南西道節度使、檢校太保，守信興平軍節度使，並同中書門下平章事。復恭又以假子守貞為龍劍節度使，守忠為武定軍節度使，守厚為綿州刺史。</p>
<p>初，朱玫取興、鳳州，虢州刺史滿存以兵赴行在，復收二州，昭宗擢為感義軍節度使，累檢校司徒、同中書門下平章事，與復恭四假子及利閬觀察使席儔等共攻王建。建軍已圍楊晟，分軍逼守厚，軍未成列而敗。先是守貞、守忠聞建兵出，拔衆奔綿州，并力共攻東川，弗勝。建將華洪以兵萬人壁綿州之郊，敗守忠、守厚，二人分道行，收兵趨閬州。</p>
<p>始，復恭敗，依守亮。而鳳翔李茂貞、邠寧王行瑜、鎮國韓建等共劾守亮納叛人，請以鎮兵討之。茂貞自為興元節度使，以書誚責宰相。帝為削守亮官爵，因詔茂貞問罪。滿存來救不克，以衆入興元。茂貞拔興、鳳、洋三州，破守亮於西，乘勝入興元。復恭挾諸假子及存奔閬州。洪進圍之。帝以徐彥若帥鳳翔，以興元授茂貞。茂貞不肯拜，帝乃以其子繼密為興元節度使。</p>
<p>俄而洪拔閬州，守亮等皆挺身走，將北奔太原，趨商山，飢甚，丐食于野，為邏戍所縛，見韓建。守亮視建左右八百人皆常隸己，語建曰：「此屬吾養之素厚，無一為我死。公無費衣食，不如殺之。」建許諾。復曰：「公幸貸我，俾生見天子，陳先人功，萬有一不死。」建檻車送京師，吏縛以帛，內毬于口。帝御延喜樓問反狀，守亮不得語，頷而已。左右白服罪，即執獻太廟，斬獨柳下，梟于市。守厚死巴州，麾下兵多歸王建。存奔京師，為左武衛大將軍。</p>
<h1 id="楊晟"><a href="#楊晟" class="headerlink" title="楊晟"></a>楊晟</h1><p>楊晟，不詳宗系。隸鳳翔軍，節度使李昌符畏其勇，欲殺之，妾周擿使亡去，隸神策軍為都校。僖宗在陳倉，邠寧朱玫遣萬騎合昌符追行在，乃擢晟感義軍節度使、檢校司空，守大散關。玫兵攻關，晟數卻，戰潘氏，遂大敗，內外無固志。帝更徙興元，晟西奔，玫取興、鳳二州。晟襲文州，逐刺史，據成、龍、茂等州。</p>
<p>王建攻成都，田令孜以晟故將，與連和，假威戎軍節度使，守彭州。晟擊建，無功引還。且畏建圖己，乃約山南西道節度使楊守亮兄弟合謀拒建，掠新繁，焚漢州，又攻東川顧彥暉，為建兵所逐。建使王宗裕率騎五萬圍晟，食四郊麥，掠民資產。晟假子實以騎八千降於建，建以奇兵襲楊守厚等，皆亡去。晟開門決戰，大敗，遂約降。建饋十羊，晟曰：「以我為机上肉乎？」不出。建築甬道屬陣以入，斬晟首。</p>
<p>晟有仁心，下懷其恩，雖城中食盡，無叛者。初，昌符死，晟得其妾周，母事之，周請為妻，晟固辭，旦夕問省，乃視事。愛將安師建者，勇而有禮，旣就執，建顧曰：「爾報楊司徒足矣，能從我乎？」謝曰：「司徒誓同死生，不忍復戴日月。」三謂不回，乃戮之。</p>
<h1 id="顧彥朗"><a href="#顧彥朗" class="headerlink" title="顧彥朗"></a>顧彥朗</h1><p>顧彥朗、彥暉者，豐州人，並為天德軍小校。其使蔡京以兄弟有封侯相，每厚禮之，使子贈賚，稍稍進秩。黃巢亂長安，率軍同復京師。</p>
<p>彥朗遷累右衛大將軍。光啟中，擢拜東川節度使、檢校太保、同中書門下平章事。至劍門，陳敬瑄使吏奪其節，彥朗不得入，保利州。敬瑄誣劾彥朗擅興兵掠西境。僖宗下詔申曉講和，乃得到軍。署彥暉漢州刺史。</p>
<p>初，楊守亮忌壁州刺史王建凶暴，欲逐之。建聞，合溪洞豪酋取閬州，擊利州，刺史走，即據二州，守亮不能制。彥朗與建雅舊，陰助貲饟。建攻成都，彥朗挾故憾，與并力，道路鄣梗。敬瑄告難于朝，帝詔和解，又敕李茂貞鐫諭。</p>
<p>會彥朗卒，彥暉自知留後。明年為節度使。中人送節，為綿州刺史楊守厚所留。守厚發兵攻梓州，彥暉告急于建，建使李簡救之，戒曰：「賊破，并取彥暉，無須再往也。」簡破守厚軍，彥暉辭疾，不克取。建素有吞噬心，以彥朗與婚婭，久未忍。及彥暉，則交好愈疏，而境上關賦相稽詬，建怒。景福元年，遂攻彥暉。彥暉請救於楊守亮，遣楊子彥戍梓，執建大將王宗弼，彥暉責曰：「王公何以見討？君為大將，不諫云何？」宗弼謝罪，即解縛，使就館，帟幕衾服皆具，更養為子，改名琛。明年，建將華洪破綿州，守厚走，得彥暉節。時詔已進彥暉檢校司空、東川節度使矣。</p>
<p>乾寧二年，昭宗在石門，督彥暉、建赴行在。建率兵二十萬次綿州，即劾彥暉劫輜運，回襲之。彥暉不敢出，但遣人塞建舟路，建遂擊取巴、閬、蓬、渠、通、果、龍、利八州。帝遣中人為兩川宣諭協和使。建奉詔還，而兵不解。彥暉謀窘，因大略漢、眉、資、簡等州。李茂貞亦欲爭其地，使子興元節度使繼密引軍救彥暉，以窺東川。四年，華洪率衆五萬攻彥暉，取渝、昌、普三州，壁梓州南，敗彥暉兵，奪鎧馬八百，凡五十戰，圍遂固。帝仍遣左諫議大夫李洵諭止，建拒命。帝以嗣郯王戒丕鎮鳳翔，徙茂貞代建，皆不奉詔。</p>
<p>梓有鏡堂，世稱其麗，彥暉嘗會諸將堂上，養子瑤尤親信，彥暉以所佩劍號「疥癆賔」佩之，使侍左右。嘗語諸將曰：「與公等生死同之，違者先齒疥癆賔。」衆曰：「諾。」及圍急，瑤請聚親信飲，得同死。彥暉顧王琛曰：「爾非我舊，可自求生。」指頹垣令逸。彥暉手殺妻子，乃自刎，宗族諸將皆死，麾下兵猶七萬。</p>
<p>初，韋昭度為招討使，彥暉、建皆為大校。彥暉詳緩有儒者風。建左右髡髮黥面若鬼，見者皆笑。至是錄笑者皆殺之。私署洪為東川節度留後。</p>
<h1 id="赞"><a href="#赞" class="headerlink" title="赞"></a>赞</h1><p>贊曰：詩云「戎狄是膺，荊舒是懲」，嫉其為中國之害也。春秋之世，楚滅陳、鄭，而卒復其祀，聖人善之。處存平黃巢，定京師，功冠諸將。昭宗嘗有意都襄陽，依趙凝以自全。大抵唐室屏翰，皆為朱溫所翦覆，過於夷狄、荊舒之為害也甚矣。 </p>
<div id="footnotes"><hr><div id="footnotelist"><ol style="list-style: none; padding-left: 0; margin-left: 40px"><li id="fn:1"><span style="display: inline-block; vertical-align: top; padding-right: 10px; margin-left: -40px">1.</span><span style="display: inline-block; vertical-align: top; margin-left: 10px;">镇海军节度使，即浙江西道观察使，唐朝在今浙江省北部、江苏省南部设立的节度使。乾元元年（758年）设置浙江西道观察使，兼江宁军使，下辖润州、杭州、常州、苏州、湖州、昇州、宣州、歙州、饶州、江州，治所在昇州（今江苏省南京市），宣州、歙州、饶州另设观察使。<a href="#fnref:1" rev="footnote"> ↩</a></span></li><li id="fn:2"><span style="display: inline-block; vertical-align: top; padding-right: 10px; margin-left: -40px">2.</span><span style="display: inline-block; vertical-align: top; margin-left: 10px;">唐禧宗年号，乾符：874年十一月－879年，广明：880年－881年七月，中和：881年七月－885年三月，光启：885年三月－888年正月，文德：888年二月—十二月。<a href="#fnref:2" rev="footnote"> ↩</a></span></li><li id="fn:3"><span style="display: inline-block; vertical-align: top; padding-right: 10px; margin-left: -40px">3.</span><span style="display: inline-block; vertical-align: top; margin-left: 10px;">玙（璵）yú 古代的一种佩玉，喻美好的人物。<a href="#fnref:3" rev="footnote"> ↩</a></span></li><li id="fn:4"><span style="display: inline-block; vertical-align: top; padding-right: 10px; margin-left: -40px">4.</span><span style="display: inline-block; vertical-align: top; margin-left: 10px;">隋朝开皇十五年（595年）置。治所在延陵县（唐改丹徒县，今江苏省镇江市）。以州东有润浦得名。<a href="#fnref:4" rev="footnote"> ↩</a></span></li><li id="fn:5"><span style="display: inline-block; vertical-align: top; padding-right: 10px; margin-left: -40px">5.</span><span style="display: inline-block; vertical-align: top; margin-left: 10px;">嗣襄王，李煴，朱玫胁迫长安百官太子太师裴璩等奉笺劝进，李煴辞让五次，于紫宸殿称帝，改元建贞（一作永贞），尊僖宗为太上元皇圣帝。王重荣到蒲，即执杀李煴，囚禁裴澈、郑昌图，随行百官半数被杀。王重荣函李煴首级送到行在，百官致贺。<a href="#fnref:5" rev="footnote"> ↩</a></span></li><li id="fn:6"><span style="display: inline-block; vertical-align: top; padding-right: 10px; margin-left: -40px">6.</span><span style="display: inline-block; vertical-align: top; margin-left: 10px;">齏葛,jī gě ,葛麻的碎片。<a href="#fnref:6" rev="footnote"> ↩</a></span></li><li id="fn:7"><span style="display: inline-block; vertical-align: top; padding-right: 10px; margin-left: -40px">7.</span><span style="display: inline-block; vertical-align: top; margin-left: 10px;">櫜鞬, gāo jiān,藏箭和弓的器具。<a href="#fnref:7" rev="footnote"> ↩</a></span></li><li id="fn:8"><span style="display: inline-block; vertical-align: top; padding-right: 10px; margin-left: -40px">8.</span><span style="display: inline-block; vertical-align: top; margin-left: 10px;">1. yùn 收藏，蕴藏，包含：～椟。～蠢（愚蠢）。石～玉而山辉。2. wēn 赤黄色；赤色。<a href="#fnref:8" rev="footnote"> ↩</a></span></li><li id="fn:9"><span style="display: inline-block; vertical-align: top; padding-right: 10px; margin-left: -40px">9.</span><span style="display: inline-block; vertical-align: top; margin-left: 10px;">徇xùn 1. 顺从，曲从：～私（为了私情而做不合法的事）。～情（徇私）。2. 同“殉”。3. 对众宣示。<a href="#fnref:9" rev="footnote"> ↩</a></span></li><li id="fn:10"><span style="display: inline-block; vertical-align: top; padding-right: 10px; margin-left: -40px">10.</span><span style="display: inline-block; vertical-align: top; margin-left: 10px;">翥zhù 鸟向上飞：轩～。龙翔凤～。<a href="#fnref:10" rev="footnote"> ↩</a></span></li><li id="fn:11"><span style="display: inline-block; vertical-align: top; padding-right: 10px; margin-left: -40px">11.</span><span style="display: inline-block; vertical-align: top; margin-left: 10px;">龍回關，在今湖南长沙县东南。<a href="#fnref:11" rev="footnote"> ↩</a></span></li></ol></div></div>
      
    </div>
    <footer>
      
        
  
  <div class="categories">
    <a href="/categories/新唐书/">新唐书</a>
  </div>

        
  
  <div class="tags">
    <a href="/tags/传记/">传记</a>
  </div>

        
  <div class="addthis addthis_toolbox addthis_default_style">
    
      <a class="addthis_button_facebook_like" fb:like:layout="button_count"></a>
    
    
      <a class="addthis_button_tweet"></a>
    
    
      <a class="addthis_button_google_plusone" g:plusone:size="medium"></a>
    
    
      <a class="addthis_button_pinterest_pinit" pi:pinit:layout="horizontal"></a>
    
    <a class="addthis_counter addthis_pill_style"></a>
  </div>
  <script type="text/javascript" src="//s7.addthis.com/js/300/addthis_widget.js"></script>

      
      <div class="clearfix"></div>
    </footer>
  </div>
</article>


<section id="comment">
  <h1 class="title">留言</h1>

  
      <div id="fb-root"></div>
<script>
  (function(d, s, id) {
    var js, fjs = d.getElementsByTagName(s)[0];
    if (d.getElementById(id)) return;
    js = d.createElement(s); js.id = id;
    js.src = "//connect.facebook.net/en_US/all.js#xfbml=1&appId=123456789012345";
    fjs.parentNode.insertBefore(js, fjs);
  }(document, 'script', 'facebook-jssdk'));
</script>

<div class="fb-comments" data-href="blog.yaoshuihe.com/2019/12/10/2019-12-10-%E5%91%A8%E7%8E%8B%E9%82%93%E9%99%88%E9%BD%90%E8%B5%B5%E4%BA%8C%E6%9D%A8%E9%A1%BE%E4%BC%A0/index.html" data-num-posts="5" data-width="840" data-colorscheme="light"></div>
      
  
</section>

</div></div>
    <aside id="sidebar" class="alignright">
  <div class="search">
  <form action="//google.com/search" method="get" accept-charset="utf-8">
    <input type="search" name="q" results="0" placeholder="搜索">
    <input type="hidden" name="q" value="site:blog.yaoshuihe.com">
  </form>
</div>

  
<div class="widget tag">
  <h3 class="title">分类</h3>
  <ul class="entry">
  
    <li><a href="/categories/人物/">人物</a><small>36</small></li>
  
    <li><a href="/categories/文章/">文章</a><small>19</small></li>
  
    <li><a href="/categories/新唐书/">新唐书</a><small>1</small></li>
  
    <li><a href="/categories/旧唐书/">旧唐书</a><small>2</small></li>
  
  </ul>
</div>


  
<div class="widget tag">
  <h3 class="title">标签</h3>
  <ul class="entry">
  
    <li><a href="/tags/人物/">人物</a><small>36</small></li>
  
    <li><a href="/tags/传记/">传记</a><small>3</small></li>
  
    <li><a href="/tags/文章/">文章</a><small>9</small></li>
  
    <li><a href="/tags/诗词/">诗词</a><small>6</small></li>
  
    <li><a href="/tags/赋/">赋</a><small>4</small></li>
  
  </ul>
</div>

</aside>
    <div class="clearfix"></div>
  </div>
  <footer id="footer" class="inner"><div class="alignleft">
  
  &copy; 2019 藥水河
  
</div>
<div class="clearfix"></div></footer>
  <script src="//ajax.googleapis.com/ajax/libs/jquery/2.0.3/jquery.min.js"></script>
<script src="/js/jquery.imagesloaded.min.js"></script>
<script src="/js/gallery.js"></script>




<link rel="stylesheet" href="/fancybox/jquery.fancybox.css" media="screen" type="text/css">
<script src="/fancybox/jquery.fancybox.pack.js"></script>
<script type="text/javascript">
(function($){
  $('.fancybox').fancybox();
})(jQuery);
</script>

</body>
</html>
