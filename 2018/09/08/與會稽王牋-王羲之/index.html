<!DOCTYPE HTML>
<html>
<head>
  <meta charset="utf-8">
  
  <title>與會稽王牋-王羲之 | 藥水河</title>
  
  
  <meta name="description" content="&amp;emsp;&amp;emsp;古人恥其君不為堯舜，北面之道，豈不願尊其所事，比隆往代，況遇千載一時之運？顧智力屈於當年，何得不權輕重而處之也。今雖有可欣之會，內求諸己，而所憂乃重於所欣。傳云，「自非聖人，外寧必有內憂」。今外不寧，內憂已深。古之弘大業者，或不謀於眾，傾國以濟一時功者，亦往往而有之。誠獨運之">
  
  
  <meta name="viewport" content="width=device-width, initial-scale=1, maximum-scale=1">

  <meta property="og:title" content="與會稽王牋-王羲之"/>
  <meta property="og:site_name" content="藥水河"/>

  
    <meta property="og:image" content=""/>
  

  <link href="/favicon.png" rel="icon">
  <link rel="alternate" href="/atom.xml" title="藥水河" type="application/atom+xml">
  <link rel="stylesheet" href="/css/style.css" media="screen" type="text/css">
  <!--[if lt IE 9]><script src="//html5shiv.googlecode.com/svn/trunk/html5.js"></script><![endif]-->
  

</head>


<body>
  <header id="header" class="inner"><div class="alignleft">
  <h1><a href="/">藥水河</a></h1>
  <h2><a href="/">帶着希羅多德去旅行</a></h2>
</div>
<nav id="main-nav" class="alignright">
  <ul>
    
      <li><a href="/">Home</a></li>
    
      <li><a href="/archives">Archives</a></li>
    
  </ul>
  <div class="clearfix"></div>
</nav>
<div class="clearfix"></div>
</header>
  <div id="content" class="inner">
    <div id="main-col" class="alignleft"><div id="wrapper"><article class="post">
  
  <div class="post-content">
    <header>
      
        <div class="icon"></div>
        <time datetime="2018-09-08T07:58:41.000Z"><a href="/2018/09/08/與會稽王牋-王羲之/">2018-09-08</a></time>
      
      
  
    <h1 class="title">與會稽王牋-王羲之</h1>
  

    </header>
    <div class="entry">
      
        <link rel="stylesheet" type="text/css" href="https://cdn.jsdelivr.net/hint.css/2.4.1/hint.min.css"><p>&emsp;&emsp;古人恥其君不為堯舜，北面之道，豈不願尊其所事，比隆往代，況遇千載一時之運？顧智力屈於當年，何得不權輕重而處之也。今雖有可欣之會，內求諸己，而所憂乃重於所欣。傳云，「自非聖人，外寧必有內憂」。今外不寧，內憂已深。古之弘大業者，或不謀於眾，傾國以濟一時功者，亦往往而有之。誠獨運之明足以邁眾，暫勞之弊終獲永逸者可也。求之於今，可得擬議乎！<br>&emsp;&emsp;夫廟算決勝，必宜審量彼我，萬全而後動。功就之日，便當因其眾而即其實。今功未可期，而遺黎殲盡，萬不餘一。且千里饋糧，自古為難，況今轉運供繼，西輸許洛，北入黃河。雖秦政之弊，未至於此，而十室之憂，便以交至。今運無還期，徵求日重，以區區吳越經緯天下十分之九，不亡何待！而不度德量力，不弊不已，此封內所痛心歎悼而莫敢吐誠。<br>&emsp;&emsp;往者不可諫，來者猶可追，願殿下更垂三思，解而更張，令殷浩、荀羨還據合肥、廣陵，許昌、譙郡、梁、彭城諸軍皆還保淮，為不可勝之基，須根立勢舉，謀之未晚，此實當今策之上者。若不行此，社稷之憂可計日而待。安危之機，易於反掌，考之虛實，著於目前，願運獨斷之明，定之於一朝也。<br>&emsp;&emsp;地淺而言深，豈不知其未易。然古人處閭閻行陣之間，尚或干時謀國，評裁者不以為譏，況廁大臣末行，豈可默而不言哉！存亡所係，決在行之，不可復持疑後機，不定之於此，後欲悔之，亦無及也。<br>&emsp;&emsp;殿下德冠宇內，以公室輔朝，最可直道行之，致隆當年，而未允物望，受殊遇者所以寤寐長歎，實為殿下惜之。國家之慮深矣，常恐伍員之憂不獨在昔，麋鹿之游將不止林藪而已。願殿下暫廢虛遠之懷，以救倒懸之急，可謂以亡為存，轉禍為福，則宗廟之慶，四海有賴矣。</p>

      
    </div>
    <footer>
      
        
  
  <div class="categories">
    <a href="/categories/人物/">人物</a>
  </div>

        
  
  <div class="tags">
    <a href="/tags/人物/">人物</a>
  </div>

        
  <div class="addthis addthis_toolbox addthis_default_style">
    
      <a class="addthis_button_facebook_like" fb:like:layout="button_count"></a>
    
    
      <a class="addthis_button_tweet"></a>
    
    
      <a class="addthis_button_google_plusone" g:plusone:size="medium"></a>
    
    
      <a class="addthis_button_pinterest_pinit" pi:pinit:layout="horizontal"></a>
    
    <a class="addthis_counter addthis_pill_style"></a>
  </div>
  <script type="text/javascript" src="//s7.addthis.com/js/300/addthis_widget.js"></script>

      
      <div class="clearfix"></div>
    </footer>
  </div>
</article>


<section id="comment">
  <h1 class="title">留言</h1>

  
      <div id="fb-root"></div>
<script>
  (function(d, s, id) {
    var js, fjs = d.getElementsByTagName(s)[0];
    if (d.getElementById(id)) return;
    js = d.createElement(s); js.id = id;
    js.src = "//connect.facebook.net/en_US/all.js#xfbml=1&appId=123456789012345";
    fjs.parentNode.insertBefore(js, fjs);
  }(document, 'script', 'facebook-jssdk'));
</script>

<div class="fb-comments" data-href="blog.yaoshuihe.com/2018/09/08/%E8%88%87%E6%9C%83%E7%A8%BD%E7%8E%8B%E7%89%8B-%E7%8E%8B%E7%BE%B2%E4%B9%8B/index.html" data-num-posts="5" data-width="840" data-colorscheme="light"></div>
      
  
</section>

</div></div>
    <aside id="sidebar" class="alignright">
  <div class="search">
  <form action="//google.com/search" method="get" accept-charset="utf-8">
    <input type="search" name="q" results="0" placeholder="搜索">
    <input type="hidden" name="q" value="site:blog.yaoshuihe.com">
  </form>
</div>

  
<div class="widget tag">
  <h3 class="title">分类</h3>
  <ul class="entry">
  
    <li><a href="/categories/人物/">人物</a><small>36</small></li>
  
    <li><a href="/categories/文章/">文章</a><small>19</small></li>
  
    <li><a href="/categories/新唐书/">新唐书</a><small>1</small></li>
  
    <li><a href="/categories/旧唐书/">旧唐书</a><small>2</small></li>
  
  </ul>
</div>


  
<div class="widget tag">
  <h3 class="title">标签</h3>
  <ul class="entry">
  
    <li><a href="/tags/人物/">人物</a><small>36</small></li>
  
    <li><a href="/tags/传记/">传记</a><small>3</small></li>
  
    <li><a href="/tags/文章/">文章</a><small>9</small></li>
  
    <li><a href="/tags/诗词/">诗词</a><small>6</small></li>
  
    <li><a href="/tags/赋/">赋</a><small>4</small></li>
  
  </ul>
</div>

</aside>
    <div class="clearfix"></div>
  </div>
  <footer id="footer" class="inner"><div class="alignleft">
  
  &copy; 2019 藥水河
  
</div>
<div class="clearfix"></div></footer>
  <script src="//ajax.googleapis.com/ajax/libs/jquery/2.0.3/jquery.min.js"></script>
<script src="/js/jquery.imagesloaded.min.js"></script>
<script src="/js/gallery.js"></script>




<link rel="stylesheet" href="/fancybox/jquery.fancybox.css" media="screen" type="text/css">
<script src="/fancybox/jquery.fancybox.pack.js"></script>
<script type="text/javascript">
(function($){
  $('.fancybox').fancybox();
})(jQuery);
</script>

</body>
</html>
